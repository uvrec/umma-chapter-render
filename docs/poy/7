<!DOCTYPE html>
<html lang="uk">
<head>
<meta charset="UTF-8">
<meta name="viewport" content="width=device-width, initial-scale=1.0">
<title>Досконалість йоґи</title>
<style>
:root { --text-color: #333; --accent-color: #8B4513; --bg-light: #fefefe; }
body { font-family: 'Georgia', serif; font-size: 1.15em; line-height: 1.8; 
       max-width: 900px; margin: 40px auto; padding: 0 20px; color: var(--text-color); background: var(--bg-light); }
.chapter-number { font-size: 1.2em; text-align: center; color: #666; margin-bottom: 0; letter-spacing: 0.3em; }
.chapter-title { font-size: 2.2em; text-align: center; margin: 10px 0 40px 0; font-weight: bold; color: var(--accent-color); }
.purport { font-size: 1em; text-align: justify; margin-bottom: 15px; text-indent: 25px; line-height: 1.8; }
.purport.first { text-indent: 0; }
.purport em { font-style: italic; }
.purport strong { font-weight: bold; }
.drop-cap { float: left; font-size: 3.5em; line-height: 0.8; padding-right: 8px; padding-top: 4px; 
            color: var(--accent-color); font-weight: bold; }
.verse-quote { font-style: italic; text-align: center; margin: 20px 0; padding: 15px; 
               background: #f9f9f9; border-radius: 5px; line-height: 1.9; }
.verse-quote .line { display: block; }
.pub-info { text-align: center; margin: 10px 0; }
.pub-info.small { font-size: 0.9em; color: #666; }
.pub-info.copyright { margin-top: 20px; }
.toc-chapter { margin: 5px 0; }
.toc-page { float: right; }
em { font-style: italic; }
strong { font-weight: bold; }
</style>
</head>
<body>
<div class="chapter-number">7</div>
<h1 class="chapter-title">Йоґа як відновлення стосунків із Крішною</h1>
<p class="purport first"><span class="drop-cap">М</span>и багато разів чули про систему йоґи. Система йоґи схвалена у «Бгаґавад-ґіті», але система йоґи у «Бгаґавад-ґіті» насамперед призначена для очищення. Мета йоґи трояка: контролювати чуття, очистити діяльність та встановити зв’язок із Крішною у взаєминах із Ним.</p>
<p class="purport">Абсолютну Істину осягають на трьох рівнях: як безособистісного Брахмана, як локалізовану Параматму (Наддушу) і, нарешті, як Бгаґавана – Всевишнього Бога-Особу. Зрештою доходимо висновку, що Найвища Абсолютна Істина – це особа. Водночас Вона є усепроникливою Наддушею в серцях усіх живих істот і в ядрі кожного атома, Вона також є брахмаджйоті – сяйвом духовного світла. Бгаґаван Шрі Крішна як Верховний Бог-Особа сповнений усіх щедрот, і водночас Він сповнений усього зречення. У матеріальному світі ми бачимо, як ті, хто володіють багатствами, не надто схильні з ними розлучатись, але Крішна не такий. Він може зректись усього й залишатись повним у Собі.</p>
<p class="purport">Читаючи або вивчаючи «Бгаґавад-ґiту» під керівництвом істинного духовного вчителя, ми не повинні вважати, що вчитель викладає нам свої власні думки. Говорить не він. Він лише інструмент. Насправді говорить Верховний Бог-Особа, котрий перебуває і всередині, і зовні. На початку Своїх настанов про систему йоґи в шостій главі «Бгаґавадґіти» Шрі Крішна каже:</p>
<div class="verse-quote"><span class="line">ана̄ш́рiтах̣ карма-пхалам̇</span>
<span class="line">ка̄рйам̇ карма каротi йах̣</span>
<span class="line">са саннйа̄сī ча йоґī ча</span>
<span class="line">на нiраґнiр на ча̄крiйах̣</span></div>
<p class="purport">«Той живе у зреченні та є справжнім містиком, хто не прив’язаний до плодів своєї діяльності й робить те, що повинен робити, а не той, хто не запалює вогню й не виконує обов’язків» (Б.-ґ., 6.1). Кожен працює, сподіваючись на певний результат. Може постати запитання: яка ж мета роботи без сподівань на результат? Робітник завжди вимагає винагороди або платні. Але тут Крішна каже, що можна працювати, керуючись лише почуттям обов’язку і не очікуючи результатів від своєї діяльності. Той, хто так працює, і є справжнім санньясі. Він живе у зреченому укладі життя.</p>
<p class="purport">У ведичній культурі є чотири стадії життя: брахмачар’я, ґріхастха, ванапрастха й санньяса. Брахмачар’я – це учнівство, присвячене осягненню духовного знання. Життя ґріхастхи – це життя сімейної людини. А потім, у віці приблизно п’ятдесяти років, можна обрати уклад ванапрастхи, тобто залишити свій дім та дітей і відвідувати разом із дружиною святі місця паломництва. Зрештою, чоловік покидає дружину й дітей та залишається сам плекати свідомість Крішни, і цю стадію називають санньяса, або ж зречений уклад життя. Та Крішна каже, що зречення для санньясі – це ще не все. Санньясі також мусить мати і якісь обов’язки. У чому ж обов’язок санньясі, котрий відрікся від сімейного життя та—вже не має жодних матеріальних зобов’язань? У нього найвідповідальніший обов’язок – працювати для Крішни. Ба більше, це і є справжнім обов’язком кожного на всіх стадіях життя.</p>
<p class="purport">У житті кожного є два обов’язки: один із них – служити ілюзії, інший же – служити реальності. Коли людина служить реальності, це справжній санньясі, а коли ілюзії, це означає, що її ввела в оману мая. Потрібно зрозуміти, що за будь-яких обставин доведеться служити. Ми служимо або ілюзії, або реальності. Природне становище живої істоти – бути слугою, а не господарем. Хтось може вважати себе господарем, але насправді він – слуга. Коли в чоловіка є сім’я, він може думати, що він господар своєї дружини, своїх дітей або свого будинку чи бізнесу, але все це неправда. Насправді він – слуга своєї дружини, своїх дітей і свого бізнесу. Можна подумати, що президент – господар усієї держави, але насправді він – її слуга. Наше становище – це завжди становище слуги: або слуги ілюзії, або слуги Бога. І якщо ми залишимося слугами ілюзії, ми змарнуємо своє життя. Звичайно, кожен думає, що він не слуга, що він працює лише на себе. І хоча плоди нашої праці скороминущі та ілюзорні, вони змушують нас бути слугами ілюзії, слугами своїх власних чуттів. Але коли ми пробуджуємо свої трансцендентні чуття і діємо на рівні знання, ми стаємо слугами реальності. Коли ми досягаємо рівня знання, то розуміємо, що за всіх обставин ми – слуги. Оскільки стати господарем не вийде, то чи не краще стати слугою реальності, а не ілюзії? Коли ми усвідомлюємо це, то досягаємо рівня реального знання. Говорячи про санньясу, зречений уклад життя, ми маємо на увазі тих, хто досягнув такого рівня. Санньяса – це про самоусвідомлення, а не про соціальний статус.</p>
<p class="purport">Усвідомити Крішну й служити Його справі – обов’язок кожного. Коли людина по-справжньому усвідомлює це, вона стає махатмою – великою душею. У «Бгаґавад-ґіті» Крішна каже, що той, хто після численних народжень досягає рівня—реального знання, «віддає себе Мені». Чому ж так? Ва̄судевах̣ сарвам іті. Розумна людина усвідомлює, що «Ва̄судева [Крішна] є всім». Однак, як каже Крішна, така велика душа трапляється дуже рідко. Чому ж так? Коли розумна людина усвідомлює, що кінцева мета життя – вручити себе Крішні, чому вона вагається? Чому б не віддатися одразу? Навіщо чекати багато народжень? Коли людина починає так віддаватися Крішні, вона стає справжнім санньясі. Крішна ніколи нікого не змушує віддаватися Йому. Людина віддається Крішні внаслідок любові, трансцендентної любові. Там, де є примус і немає свободи, любові бути не може. Коли мама любить дитину, її до цього ніхто не змушує, як і не робить вона це заради винагороди чи платні.</p>
<p class="purport">Ми можемо любити Верховного Господа дуже по-різному. Ми можемо любити Його як нашого господаря, друга, сина чи чоловіка. Є п’ять основних рас, або взаємин, які нас вічно поєднують з Господом. Коли ми досягаємо звільнення на стадії знання, ми можемо зрозуміти, що наші стосунки з Господом відбуваються у певній расі. Ця стадія називається сварупа-сіддгі, або ж стадія справжнього самоусвідомлення. Кожен має вічні стосунки з Господом як господар і слуга, друг і друг, батько й дитина, чоловік і дружина, коханий і кохана. Ці взаємини присутні вічно. Весь процес духовного усвідомлення та справжня досконалість у йозі полягають у тому, щоб відродити наше розуміння цих стосунків. Зараз наші взаємини з Господом відображаються в матеріальному світі спотворено. У матеріальному світі стосунки між господарем і слугою ґрунтуються лише на грошах, примусі та експлуатації. Про служіння з любові тут не може бути й мови. Як тільки припиняються виплати, припиняються і стосунки. І такі ж у матеріальному світі взаємини між друзями: найменша суперечка – дружбі настає край, а друг перетворюється на ворога. Якщо погляди сина суперечать поглядам батьків, син залишає рідний дім і стосунки розірвано. Те саме з чоловіком і жінкою – незначна різниця в поглядах приводить до розлучення.</p>
<p class="purport">У матеріальному світі немає стосунків, які були б справжніми чи вічними. Тому слід пам’ятати, що всі ці ефемерні стосунки є лише спотвореними відображеннями вічних стосунків, що існують між нами і Верховним Богом-Особою. Життєвий досвід підказує нам, що відображення об’єкта в дзеркалі нереальне. Воно може здаватись реальним, але варто лише підійти та торкнутися його, і виявиться, що це лише скло. Ми маємо зрозуміти, що всі ці стосунки між друзями, батьками й дітьми, господарем та слугою, чоловіком та жінкою, між коханцями – всього лише віддзеркалення справжніх стосунків, які в нас є з Богом. Коли ми усвідомлюємо це, наше знання стає досконалим. Коли це знання відкривається нам, ми починаємо розуміти, що ми – слуги Крішни і що в нас вічні любовні стосунки з Ним.</p>
<p class="purport">У цих любовних стосунках не може бути й мови про винагороду, але звичайно ж винагорода є, і вона набагато більша від будь-чого, що ми отримуємо тут за своє служіння. Винагорода, яку дає Крішна, не знає меж. Є пов’язана з цим історія про Махараджа Балі, дуже могутнього правителя, котрий завоював багато планет. Жителі райських планет попросили Верховного Господа про порятунок, бо їх підкорив демонічний цар Балі Махарадж. Вислухавши їхні прохання, Шрі Крішна прийняв подобу юного брахмана-карлика і, прийшовши до царя, попросив його: «Мій дорогий царю, Я хочу, щоб ти Мені щось дав. Ти великий монарх, котрий прославився тим, що щедро обдаровуєш брахманів. Чи не даси й Мені пожертву?». Махарадж Балі сказав: «Я дам Тобі, що забажаєш». «Я хочу лише стільки землі, скільки зможу відміряти трьома кроками», – сказав хлопчик. «О-о, і це все? – відповів цар. – Що ж Ти збираєшся робити з таким маленьким клаптем землі?». «Може, він і маленький, зате Мені його вистачить», – усміхнувся хлопчик. Махарадж Балі погодився, і хлопчиккарлик зробив два кроки, що покрили увесь всесвіт. Потім він запитав у Махараджа Балі, куди йому ступити втретє, і цар, зрозумівши, що це Сам Верховний Господь дарує йому Свою ласку, відповів: «О мій любий Господи, щойно я втратив усе. У мене більше немає майна, але все ще є голова. Будь ласка, ступи мені на голову».</p>
<p class="purport">Господь Крішна був дуже задоволений Махараджем Балі й запитав, що б той хотів отримати від Нього. «Я ніколи нічого від Тебе не очікував, – відповів Махарадж Балі, – але, як я зрозумів, Тобі захотілося, щоб я щось дав Тобі, тому я запропонував Тобі усе, що в мене є». «Так, – сказав Господь, – але і Я маю дещо для тебе. Я назавжди залишуся слугою в тебе при дворі й виконуватиму твої накази».</p>
<p class="purport">Так Господь став брамником Махараджа Балі. Такою була Його подяка. Якщо ми пропонуємо щось Господу, Він віддячує нам в мільйони разів більшим. Але нам не слід на це розраховувати. Крішна завжди охоче віддячує за служіння Свого слуги. Кожен, хто зрозумів, що служити Господу є його справжнім обов’язком, пізнав знання у всій його повноті й досяг досконалості в йозі.</p>
</body></html>
